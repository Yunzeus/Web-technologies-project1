<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>vadi</title>
<link rel="stylesheet" href="vadi.css">
            
</head>
<body><div class="box as" style="font-size: 20px;"> <div><img src="306b03df-0ac1-40b0-9352-b94f61728d70.jpg" alt=""> <h1> Anadolu'nun "Büyük Kanyon"u: Levent Vadisi</h1>

<p  class="x">ABD'deki Büyük Kanyon'a benzetilen ve 65 milyon yıl kadar öncesine dayanan kaya oluşumlarının bulunduğu Malatya'nın Akçadağ ilçesindeki Levent Vadisi, yerli ve yabancı turistlerin ilgisini çekiyor.

Bünyesinde barındırdığı jeolojik özelliklerle dünyadaki ilginç doğal alanlar arasında gösterilen ve neolitik çağdan kalma kalıntıların da bulunduğu 28 kilometre uzunluğundaki Levent Vadisi'nde son derece ilginç jeolojik oluşumlar, uçurumlar ve mağaralar yer alıyor.


Malatya-Kayseri karayolu üzerindeki kanyonun duvarlarında çeşitli dönemlere ait çok sayıda mağara bulunuyor.</p>
<p class="x">Eşsiz bir görünümü bulunan vadi, insanların dinlenmesine de olanak sağlıyor. Jeolojik görünümüyle farklı bir yapıya sahip vadi, kent yaşamının stresinden uzaklaşmak isteyen doğa tutkunlarınca mola noktası olarak görülüyor. Sonbaharda tabloları aratmayan manzaralara sahne olan vadi, ziyaretçiler için eşsiz bir manzarada dinlenme imkanı sunarken, fotoğraf meraklıları için de vazgeçilmez yerlerden biri oluyor.
Çeşitli etkinliklerin gerçekleştirildiği vadide son 2 yıldır Malatya Fotoğraf ve Sinema Sanatı Derneğince (MAFSAD) kentin ve Levent Vadisi'nin tanıtımı amacıyla "Uluslararası Malatya Fotokampı" gerçekleştiriliyor.
Etkinlik sayesinde yurt içinden ve yurt dışından çok sayıda fotoğraf sanatçısı vadiye gelerek kamp yapıyor. Vadinin eşsiz güzelliğinin fotoğraflandığı kampta, aynı zamanda tanıtım da yapılıyor.
</p>
<h3> Vadinin en gözde mekanı seyir tepesi</h3>

<div style="color: rgb(255, 255, 255);">Tarihi ve farklı jeolojik yapısının yanı sıra sarp kayalıkların bulunduğu vadi, dik bir kaya bloğu üzerine çelikten yapılan ve zemini cam olan seyir terasından kuş bakışı izlenebiliyor.

Bin 400 rakımda ve vadi tabanından 240 metre yükseklikte bulunan seyir terası, yapıldığı 2012'den bu yana yoğun ilgi görüyor. Seyir terasının etrafındaki bazı mağaralar ve kaya blokları güneş enerjili sistemle aydınlatılıyor.

Son zamanlarda özellikle yerli turistlerden yoğun ilgi gören, kurulduğu 2012'den bu yana 1 milyona yakın yerli ve yabancı turist tarafından ziyaret edilen seyir terasına ilgi her geçen gün artıyor.
</div></div>

</body>
</html>